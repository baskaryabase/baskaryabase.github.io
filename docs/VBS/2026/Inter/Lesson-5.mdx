---
title: "L5 - நீ தேவனுடைய ஆசாரியன்"
sidebar_position: 5
---

# பாட எண் : 5 — நீ தேவனுடைய ஆசாரியன்

### **வேத பகுதி :**

எபிரேயர் 7:21–28
யாத்திராகமம் 28:1–4

### **மனப்பாட வசனம் : 1 பேதுரு 2:9**

நீங்களோ, உங்களை அந்தகாரத்தினின்று தம்முடைய ஆச்சரியமான ஒளியினிடத்திற்கு வரவழைத்தவருடைய புண்ணியங்களை அறிவிக்கும்படிக்குத் தெரிந்துகொள்ளப்பட்ட சந்ததியாயும், ராஜரீகமான ஆசாரியக்கூட்டமாயும், பரிசுத்த ஜாதியாயும், அவருக்குச் சொந்தமான ஜனமாயும் இருக்கிறீர்கள்.

---

## **முன்னுரை :**

தேவன் நம்மைப் படைத்து அவர் நமக்கு வேண்டியதெல்லாம் குறைவின்றி கொடுத்து, நாம் அவரோடு அனுதினமும் நெருங்கி உறவாட வாய்ப்பளித்து, அவருடைய சீஷர்களாக அவரை பிரதிபலித்து வாழ நமக்கும் நல்ல வாய்ப்புகளையும் கிருபைகளையும் கொடுத்திருக்கிறார்.
இத்துணை நன்மைகளை நம்முடைய வாழ்வில் பெற்ற நாம் அதனை மற்றவர்களோடு பகிர்ந்து கொள்ள வேண்டாமா?

வேதாகமத்திலே **ஆசாரியர்கள்** என்றழைக்கப்பட்ட ஒரு பிரிவினரைப் பற்றி வாசிக்கிறோம்.
மோசேயின் மூத்த சகோதரனான **ஆரோன்** ஒரு ஆசாரியனாய் தெரிந்துகொள்ளப்பட்டவன்.
அவன் தேவனுக்கும் மனிதருக்கும் இடையே மனிதருக்கான பிரதிநிதியாய், மக்களுக்காக தேவனிடத்தில் ஜெபிப்பவனாய் இருந்தான்.
மக்களின் பாவ நிவாரணத்திற்காக தேவனால் நியமிக்கப்பட்ட பலிகளையும் காணிக்கைகளையும் மக்களின் சார்பாக தேவனுக்குச் செலுத்துவான்.
அந்த காணிக்கைகளையும் பலிகளையும் தேவன் ஏற்றுக்கொள்வார்.

ஆசாரியர் தங்களது பணிகளைச் செய்வதற்கு தங்களை **சுத்திகரித்துக் கொள்வது வழக்கம்** —
சரீரமும் உடையும் மட்டுமல்ல, **இருதயமும் பாவமற்றதாய்** இருக்க வேண்டும்.

---

## **வகுப்பு நேர செய்முறை 1 :**

1. ஆரோன் என்னென்ன பலிகளை கர்த்தருக்குச் செலுத்தலாம்?
   (யாத்திராகமம் 28, 29 அதிகாரங்கள்)
   ............................................................................................................................

2. எபிரேயர் 7:21 — யார் ஆசாரியனென்று சொல்லப்படுகிறார்?

3. எபிரேயர் 7:26ன் படி, இயேசு ஆசாரியராகச் சொல்லப்பட்ட அவருடைய குணாதிசயங்கள் யாவை?

ஆரோன் என்னும் ஆசாரியன் ஜனங்கள் ஒவ்வொரு முறை பாவம் செய்யும் போதும் பாவ நிவாரணத்திற்காக பலி செலுத்துவான்.
ஆனால் **இயேசு கிறிஸ்து தாமே ஒரே முறை** உலக மக்கள் அனைவரின் பாவத்திற்காக இரத்தம் சிந்தி மரித்து நல்ல பிரதான ஆசாரியனாகியுள்ளார்.
அதுமட்டுமல்ல — **நம்மையும் ஆசாரியர்களாக மாற்றியிருக்கிறார்.**

**நாம் செய்ய வேண்டியது என்ன தெரியுமா?**

நாம் நம்மைச் சுற்றி வாழும் மக்களுக்கு முன்பாக பரிசுத்தமுள்ளவர்களாய், குற்றமற்றவர்களாய் வாழ வேண்டும்.
அவர்களுக்காக தேவனிடம் ஜெபிக்கவும் வேண்டும்.
தேவனுக்கும் மக்களுக்கும் இடையே நின்று:

* பாவமுள்ள ஜனங்கள் தேவனை அறிந்து கொள்ள,
* இயேசு கிறிஸ்துவின் இரத்தத்தினாலே கழுவப்பட்டு இரட்சிக்கப்பட,

தினந்தோறும் ஜெபிக்கும்படியாக நாம் அழைக்கப்பட்டிருக்கிறோம்.

அதற்காகவே தேவன் நம்மை **ஆசாரியர்கள்** என்று அழைக்கிறார்.
நம்முடைய தனிப்பட்ட வாழ்வில் இயேசு செய்த நன்மைகளை மற்றவர்களிடம் பகிரும்போது அவர்கள் தேவனை அறிய உதவியாக இருக்கும்.

---

## **வகுப்பு நேர செயல்பாடு 2 :**

1. இயேசு செய்த எந்த நன்மையை மற்றவர்களோடு பகிர்ந்து கொள்ள விரும்புகிறாய்?

2. எப்படியெல்லாம், யாருக்கெல்லாம் நீ இயேசுவைப் பற்றி சொல்ல முடியும்?
   யாருக்கெல்லாம் நீ ஜெபிக்க முடியும்?

---

## **ஜெபம் :**

அன்புள்ள இயேசுவே,
நான் ஒரு நல்ல ஆசாரியனாய் உம்முடைய நன்மைகளை மற்றவர்களுக்கு அறிவிக்க உதவி செய்யும்.
மற்றவர்களுக்காய் நான் தினந்தோறும் கண்ணீரோடு ஜெபிக்க எனக்குக் கற்றுத்தாரும்.
ஆமென்.

---