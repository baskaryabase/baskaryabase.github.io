---
title: "L4 - நீ தேவனுடைய சீஷன்"
sidebar_position: 4
---

# பாடம் - 4 : நீ தேவனுடைய சீஷன்

### **வேத பகுதி :**

யோவான் 13:34-35

### **மனப்பாட வசனம் :**

நீங்கள் என் உபதேசத்தில் நிலைத்திருந்தால் மெய்யாகவே என் சீஷராயிருப்பீர்கள் என்றார் இயேசு — யோவான் 8:31

---

## **பாட நோக்கம் :**

மாணவர்கள் தங்களைச் சுற்றியுள்ள மற்றவர்களை நேசிப்பதின் மூலம் தங்களது அன்பான கிரியைகளின் மூலம் தேவனுடைய சீஷர்களாய் தங்களைக் காண்பிக்க உற்சாகப்படுத்துதல்.

---

## **முன்னுரை :**

தேவனுடைய பிள்ளைகளாக அவருடைய ஆளுகையை நாம் ஏற்றுக்கொண்ட பின் நாம் அவருடைய பிள்ளைகளாக மாறுகிறோம்.
நாம் இயேசுவின் பிள்ளைகளாக மாறுவது மட்டும் முக்கியமல்ல; ஆனால் இயேசுவின் பிள்ளையாக **தொடர்ந்து** வாழ வேண்டும்.

**எப்படி இயேசுவின் பிள்ளையாக நாம் வாழ முடியும்?**
நாம் அவர் நமக்குச் சொல்லித் தரும் கட்டளைகளின் படி நடக்க வேண்டும்.

தினந்தோறும் வேதம் வாசிக்கும் போது நாம் எப்படி நடக்க வேண்டும் என்று கற்றுக்கொள்கிறோம்.
நாம் கற்றுக்கொள்ளும் காரியங்களின் படி நடக்கும் போது நாம் தேவனுடைய சீஷர் என்று அழைக்கப்படுகிறோம்.

இயேசு எப்படி நம்மேல் அன்பு காட்டுகிறாரோ, அதைப்போல் நாமும் மற்றவர்களிடம் அன்பு காட்ட வேண்டும்.
**எப்படி நாம் மற்றவர் மீது அன்பு காட்ட முடியும்?**
**மற்றவர் மீதுள்ள நம்முடைய அன்பை எப்படிக் காண்பிக்க முடியும்?**

---

## **வகுப்பு நேர செய்முறை 1 :**

1. உன்னுடைய அன்பை எப்படி உன் அண்டை வீட்டிலிருக்கும் உன் நண்பனுக்கு காட்டுவாய்?

2. உன் வீட்டிற்கு அருகில், பள்ளிக்குச் செல்லும் வழியில் உதவி தேவைப்படும் யாரையாவது பார்த்திருக்கிறாயா?
   ஆம் என்றால் — யார் அவர்? அவருக்கு என்ன உதவி வேண்டும்?

3. உதவி தேவைப்படும் அவருக்கு உன்னால் உதவி செய்ய முடியுமா? எப்படி?

வேதத்திலே மற்றவர்களுக்கு உதவி செய்த **தொற்காள்** என்ற பெயருடைய ஒரு சீஷி இருந்தாள் (அப்போஸ்தலர் 9:36-42).
அவள் பல நல்ல காரியங்களை பிறருக்குச் செய்தாள்; ஏழை, எளியவர்களுக்கு உதவி செய்தாள்.

அவள் வியாதிபட்டு மரித்த போது, அவளால் நன்மை பெற்றவர்கள் அவளுடைய நல்ல காரியங்களை நினைத்து அழுதார்கள்.
இயேசுவின் சீஷனான பேதுரு ஜெபித்த போது தொற்காள் உயிரோடே எழும்பினாள்.
இதனால் அநேகர் இயேசுவின் மேல் நம்பிக்கை வைத்தார்கள்.

அதாவது **அவள் தன் அன்பான கிரியைகளின் மூலம் அநேகரை தேவனுடைய பிள்ளைகளாக மாற்றினாள்**.

---

## **வகுப்பு நேர செய்முறை 2 :**

1. எப்படியெல்லாம் உன்னுடைய அன்பை மற்றவர்க்குக் காட்ட முடியும்?

2. இயேசு இந்த உலகத்தினை விட்டு பரத்திற்கு எடுத்துக்கொள்ளப்படும் போது கொடுத்த கட்டளை என்ன?
   *(மத் 28:19)*

3. நீ உன் அன்பை மற்றவர்களுக்கு காட்டுவதன் மூலம் மற்றவர்களை தேவனுடைய அன்பை அறிந்து கொள்ள செய்ய முடியுமா?

---

## **ஜெபம் :**

அன்புள்ள ஆண்டவரே,
உம்முடைய அன்பை என்னுடைய செயல்களின் மூலம் பிறருக்குக் காட்டவும்,
அதன்மூலம் உம்முடைய அன்பை அவர்கள் புரிந்து கொள்ளச் செய்யவும் எனக்கு உதவி செய்யும்.
ஆமென்.

---
