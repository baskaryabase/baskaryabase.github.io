---
title: "L2 - நீ தேவனுடைய சிநேகிதன், நண்பன்"
sidebar_position: 2
---

# பாடம் - 2. நீ தேவனுடைய சிநேகிதன், நண்பன்

### **வேத பகுதி :** யோவான் 15:12-17

### **மனப்பாட வசனம் : யோவான் 15:14**

நான் உங்களுக்குக் கற்பிக்கிற யாவையும் நீங்கள் செய்வீர்களானால், என் சிநேகிதராயிருப்பீர்கள்.

---

## **பாட நோக்கம் :**

மாணவர்கள் தாங்கள் தேவனுடைய நண்பர்கள் என்பதையும், தேவனை நண்பராய் வைத்துக் கொள்ள செய்ய வேண்டிய காரியங்களையும் அறிந்து கொள்ள உதவுதல்.

---

## **முன்னுரை , பாட அறிமுகம் (பாட நேர செய்முறை)**

### **செய்முறை 1 :**

1. உன்னுடைய நெருக்கமான நண்பர் யார்?
2. உன்னுடைய நண்பரை ஏன் உனக்கு மிகவும் பிடிக்கும்?
3. உன்னுடைய நண்பருக்கு நீ எதைச் செய்ய விரும்புகிறாய்?

இயேசு கிறிஸ்து இந்த உலகத்திலே இதுவரை வாழ்ந்த, இப்பொழுது வாழ்ந்து கொண்டிருக்கிற, வாழப் போகிற எல்லாரும் பாவ, சாபங்களிலிருந்து விடுதலை பெற தன்னுயிரை சிலுவையிலே கொடுத்தார்.
இந்த காரியத்தினாலே அவர் நம்முடைய மீட்பராக, தேவனாக இருக்கிறார் என்பது உண்மை.
ஆனால் நாம் அவரோடு நெருக்கமான உறவு கொள்வதை அவர் அதிகமாக விரும்புகிறார்.

அதனால் தான் அவர் தம்முடைய சீஷர்களிடத்தில் பேசும் போது **“நீங்கள் என் சிநேகிதராய் இருப்பீர்கள்”** என்று சொன்னார்.
நாம் பாவம் செய்ததாலோ, அவருடைய பிள்ளைகளென்று சொல்ல முடியாத தவறுகளைச் செய்ததாலோ அவர் நம்மை வெறுத்து ஒதுக்கவில்லை.
நாம் அவரைத் தேடி வந்த போது நம்மை **நான் இருக்கிற பிரகாரமாகவே** ஏற்றுக்கொள்கிறார்.

ஏற்றுக்கொண்ட பிறகு ஒருபோதும் நம்முடைய பழைய பாவ வாழ்க்கையை நினைவு கூர்ந்து சுட்டிக்காட்டி வருத்தப்படுத்தாமல், அதையெல்லாம் **ஆழமான கடலிலே போட்டு விடுகிறார்**.
அவர் மிகுந்த அன்புள்ளவர். அதனால் தான் தேவன் ஏதேன் தோட்டத்தில் ஆதாமும், ஏவாளோடும் ஒவ்வொரு நாளும் உலாவினார் என்று பார்க்கிறோம்.

இன்று கூட நானும் நீயும் அப்படிப்பட்ட தேவனை நம்முடைய மிக நெருங்கிய நண்பராக வைத்துக் கொள்ள முடியும்.

நாம் நண்பரிடத்தில் எப்படி நெருக்கமாக பேசுகிறோமோ, நம்முடைய கவலைகளை, வேதனைகளை பகிர்கிறோமோ, உதவி கேட்கிறோமோ — அதைப் போலவே இயேசுவிடமும் இருக்க முடியும்.

நம்முடைய நண்பர்கள் கூட சில நேரங்களில் நம்மை புரிந்து கொள்ளாமல் இருக்கலாம்;
நாம் வருத்தப்படும் காரியங்களை நமக்கு செய்யலாம்.
ஆனால் **இயேசு ஒருபோதும் நம்மை மனம் கலங்கவைக்க மாட்டார்**.

ஆனால் இப்படிப்பட்ட உறவை நாம் ஏற்படுத்திக் கொள்ளவும், அந்த தொடர்பினை பலப்படுத்திக் கொள்ளவும் சில காரியங்களைச் செய்ய வேண்டும்.

---

## **செய்முறை 2 :**

1. நீ என்றாவது இயேசுவிடம் மனம் விட்டு பேசி, அவரது ஆலோசனையைக் கேட்ட அனுபவம் உண்டா?
   உண்டெனில் அதை எழுதுக.

2. இயேசுவோடு நெருக்கமாக பேசிய அனுபவம் இல்லை என்றால், அதை எப்படி வளர்த்துக் கொள்ளலாம்?

   1. 
   2. 

3. தேவனுக்கு சிநேகிதன் எனப்பட்டவர் யார்?
   ஏன் அப்படி அழைக்கப்பட்டார்?
   

எப்படி நாம் நம்முடைய நண்பர்களைப் பிரியப்படுத்த விரும்புகிறோமோ, அவர்களுடைய விருப்பங்களையெல்லாம் நிறைவேற்றுகிறோமோ அதைப் போலவே தினந்தோறும் வேதம் வாசிப்பதின் மூலம் **அவருடைய சத்தத்தைக் கேட்கவும்**, ஜெபிப்பதன் மூலம் **அவரோடே பேசவும்** முடிவெடுப்பாயா?
தினந்தோறும் எப்பொழுது வேதம் வாசித்து ஜெபிக்கப் போகிறாய்?

---

## **ஜெபம் :**

அன்புள்ள இயேசுவே, நீர் என்னை நண்பராய் இருப்பதால் உமக்கு நன்றி;
உம்மோடுள்ள உறவைப் பலப்படுத்த எனக்கு உதவி செய்யும்.
ஆமென்.

---
